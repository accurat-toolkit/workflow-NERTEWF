Aīda, Ida, Vida
2008. g. 16. oktobrī, 10:50
Latvijas valsts budžetā paredzēti vairāku miljonu ikgadējie izdevumi datorprogrammatūras nodrošināšanai valsts pārvaldes sistēmā. Pārejot uz atvērtā koda programmatūru, kas pieejama bez maksas, varētu šos miljonus ietaupīt.
Iesaki:
Tā apgalvo atvērtā koda apjūsmotāji
Latvijā publiskajā sektorā lietojamos datoros, sākot no skolām, bibliotēkām un beidzot ar Valsts kanceleju un Satversmes aizsardzības biroju, gandrīz pilnībā valda Microsoft programmprodukti un to atvasinājumi. Saskaņā ar 2005. gada 2. februārī Prāgā noslēgto Latvijas valdības sadarbības līgumu ar Microsoft, ko no Latvijas valdības puses parakstīja toreizējais premjers Aigars Kalvītis un no Microsoft puses – Bils Geitss, Latvijas valsts garantē tikai licencētu šīs kompānijas produktu izmantošanu. Lai gan tika uzsvērts, ka šis līgums nav ekskluzīvs un iespējama arī citu operāciju sistēmu izmantošana publiskajā sektorā, prakse ir tāda, ka jau no pamatskolas sola visi tiek radināti izmantot tikai šīs kompānijas produktus.
Teorētiski līgumam nebija ne vainas – Latvijas valsts pārvalde tikai apņēmās ievērot autortiesību likumu. Tomēr līguma izstrādes laikā netika nopietni izskatīta iespēja nevis maksāt Microsoft par licencēm, bet gan legalizēt programmatūru citādi, proti, pārejot uz brīvo programmatūru. Dažkārt līgums arī tika nepareizi saprasts kā īpaša norāde, ka jāpērk tieši Microsoft programmatūra.
Līgums nenoliedzami bija un ir izdevīgs Microsoft, jo ļāva garantēti piegādāt programmatūru valsts iestādēm un ar minimāliem izdevumiem reklamēt savu produkciju mācību projektos. Tas bija izdevīgs arī Latvijas valsts pārvaldei, jo ļāva ietaupīt zināmas naudas summas programmatūras legalizēšanas procesā un iekļāva vairākus Microsoft apmaksātus projektus. Nosacīti zaudētāji šajā līgumā bija visi pārējie Latvijas iedzīvotāji un uzņēmēji – pēc apmācības darbā ar Microsoft programmatūru tie bija spiesti to arī nopirkt. Daļēji tāpēc, ka tika mācīti darboties ar šādu programmatūru, un daļēji – ka valsts iestādes, pašas lietojot Microsoft programmatūru, automātiski pieņem, ka arī iedzīvotāji to izmanto (piemēram, daudzviet pieņem vai nosūta tikai DOC formāta dokumentus).
E-lietu sekretariāta speciāliste Elita Cepurīte līguma noslēgšanu ar Microsoft skaidro ar vēsturisko un ekonomisko situāciju, kas noteica Microsoft programmatūras plašo izplatību Latvijas valsts pārvaldes iestādēs, uzsākot informācijas tehnoloģiju izmantošanu. "Šī programmatūra, ko lietoja valsts pārvaldes iestādēs un uzņēmumos, kā arī izglītības iestādēs, diemžēl pārsvarā bija nelicencēta, tas ir, pirātiskā – tātad pretlikumīga un sodāma. Noslēgtais līgums ar Microsoft, pirmkārt, deva iespēju licencēt lietošanā esošo pirātisko Microsoft programmatūru bez maksas, otrkārt, tas noteica pārejas periodu, kurā nelicencētās programmatūras lietotājiem netika piemērotas soda sankcijas. Visbeidzot, šim līgumam nav ekskluzivitātes statusa, t.i., katra puse saglabā tiesības stāties līdzīgās līgumattiecībās ar citiem." Patlaban publiskajā sektorā Latvijā netiek uzspiesta viena noteikta ražotāja programmatūra. Katra iestāde savas darbības nodrošināšanai izmanto to, kuru uzskata par piemērotāko un kuras piegādātājs ir uzvarējis izsludinātajā iepirkuma konkursā. Šeit gan jāpiebilst, ka visai bieži konkursa nosacījumi ir tādi, ka uzvarēt var vienīgi Microsoft.
Iespējas ietaupīt
Laiku pa laikam izvirzās jautājums par iespējām valsts pārvaldes sistēmā pāriet no Microsoft programmproduktiem uz atvērtā pirmkoda (AP) programmām, tādējādi ietaupot naudu, kas tiek izlietota par Microsoft produktu iegādi. Situācija gan nav tik vienkārša, kā izskatās, jo programmatūras iegādes cena ir tikai neliela daļa no visām izmaksām, kas rodas, programmatūru izmantojot. Latvijas Atvērtā koda asociācijas valdes loceklis Aigars Mahinovs uzsver, ka ietaupīt var tikai tad, ja pāreja uz AP programmatūru tiek veikta pārdomāti un plānveidā. Daudzos gadījumos var izrādīties, ka pirmajā ieviešanas gadā izmaksas pāriešanai uz AP programmatūru ir lielākas par komerciālas programmatūras licences atjaunošanas maksām, taču valstij jāplāno ilgtermiņā, ierēķinot šādas pārejas iespaidu uz tautsaimniecību kopumā.
Lielākajā daļā gadījumu pāreju ir iespējams ieplānot pakāpeniski, samazinot izmaksas īstermiņā, un dalīties ar darbu un pieredzi starp vairākām valsts iestādēm, samazinot izmaksas katrā no tām. Piemēram, ja ir valsts iestāde, kurai ir nepieciešama biroja programmatūra desmit datoriem, un ir izvēle starp Microsoft Office un OpenOffice.org (bezmaksas), bet OpenOffice.org nav iztulkota latviešu valodā, tad ir iespējams, ka šai iestādei būs lētāk nopirkt Microsoft Office nekā noalgot tulkus OpenOffice.org latviskošanai. Taču, ja pāriešana tiek plānota valstiskā līmenī, situācija ir pavisam cita, jo tulkošanas izmaksas nemainās no datoru skaita.
Visbiežāk arguments pret pāreju uz AP programmatūru ir it kā lielie izdevumi, kas saistīti ar pārinstalācijas, lietotāju apmācības un programmatūras uzturēšanas un tehniskā atbalsta pakalpojumu izmaksām. Tiek uzsvērts, ka šīs izmaksas varētu būt identiskas vai pat lielākas nekā maksas programmatūras iegāde un uzturēšana.
Kā liecina pieredze gan Latvijā, gan ārzemēs, dažos pārejas gadījumos lietotājiem bez īpašām paaugstinātām vajadzībām apmācība nav nepieciešama. Faktiski tad nav būtiskas nedz vizuālas, nedz funkcionālas atšķirības. Citos gadījumos pietiek ar dažu stundu apmācību (no Windows uz Linux, ja tiek izmantotas tās pašas programmas). Ievērojamas mācību izmaksas būtu galvenokārt IT personālam, taču jebkurā gadījumā tās īpaši neatšķirtos no apmācībām, pārejot uz jaunu Microsoft programmatūras versiju. Šeit var piebilst, ka absolūti lielākā valsts pārvaldē strādājošo daļa datoru izmanto tikai dokumentu rakstīšanai, nosūtīšanai un lasīšanai. Tik primitīvu funkciju pildīšana ar dārgu un sarežģītu programmatūru grūti nosaukt citādi kā par izšķērdību.
IBM Latvija programmatūras pārdošanas vadītājs Valts Kalniņš norāda, ka lielu daļu no plašāk zināmajām atvērtā koda programmām var paņemt un lietot gatavas, kā, piemēram, OpenOffice.org, un nekas īpaši nav jāpārraksta. Cita lieta, ja runājam par specializētām aplikācijām un programmatūru, kurai ne visos gadījumos eksistē analogi AP produkti. Šeit pāreja tiešām var izrādīties dārga un laikietilpīga, jo produkts kādam vēl būs jāizveido un jāattīsta.
Reklāma
Viņam piekrīt Mahinovs, atzīstot, ka programmatūras gadījumā situācija ir ļoti dažāda – lielā daļā gadījumu to varēs turpināt lietot bez vai ar minimālām izmaiņām, citos gadījumos pieredze iesaka atstāt dažus datorus ar to programmatūru, kas uz tiem ir, un turpināt to izmantot esošajā vidē līdz nākamajai reizei, kad attiecīgā programma būs jāatjauno vai jāpārraksta. Parasti tas notiek reizi piecos līdz desmit gados, un, iestrādājot nākamajos iepirkumos prasību par to, ka programmatūrai jāspēj darboties atvērtā koda vidē, papildu izdevumi nerodas.
Kā atzīmē IBM Latvija vadītājs Uldis Eriņš, centralizēti iztērējot ierobežotu summu naudas, valsts un pašvaldību struktūras, kā arī ikviens Latvijas iedzīvotājs iegūtu kvalitatīvu bezmaksas rīku komplektu, ko varētu brīvi lietot un atjaunināt neierobežotu laiku.
Kā papildu ieguvums no plašākas AP izmantošanas mācību iestādēs būtu iespēja uz dabas un tehniskām zinātnēm orientētiem jauniešiem agrāk iepazīties ne tikai ar programmatūras lietošanu, bet arī ar tās uzbūvi un izstrādes principiem, jo visas AP programmatūras pirmkods ir publisks un brīvi pieejams, kā arī vairāk IT nozares speciālistiem būtu iespēja iegūt pieredzi darbā ar AP un nākotnē piedalīties komerciālu risinājumu izstrādē izmantošanai Latvijā un eksportam.
Uz AP pāriet kūtri
Neraugoties uz atvērtā koda programmatūras potenciālo izdevīgumu, pagaidām vēl netiek novērota masveida aiziešana no Microsoft. Kā veiksmīgus piemērus pārejai uz AP programmatūru var minēt Valsts sociālās apdrošināšanas aģentūru, kur tiek veiksmīgi lietots OpenOffice.org un MADEKKI. Visas veiksmīgās pārejas ir bijušas daļējas un pakāpeniskas – vispirms uzliekot un sākot lietot Firefox un OpenOffice.org uz esošās Windows vides un vēlāk pārejot (vai plānojot pāreju) uz Linux. Arī citās iestādēs visā valstī ir nelielas vietējās iniciatīvas, it īpaši ar Linux serveriem, taču par to bieži vien neviens nezina, jo, lietojot Linux, nekas nav jāpērk, nekur nav jāreģistrējas un arī budžets programmatūrai nav jāpieprasa. Šāda lietošana arī ir laba, taču iestādes, kas izmanto AP programmatūru, nedalās pieredzē ar citiem, tāpēc katra atkal no jauna ir spiesta izgudrot velosipēdu. Nav oficiāla veida, kā ar šādu pieredzi dalīties.
E-lietu pārvaldes sekretariāts savos projektos izstrādājamās informācijas sistēmas veido tā, lai to ārējās sadarbības saskarnes nebūtu atkarīgas no lietotās tehnoloģiskās platformas; pārsvarā datu apmaiņai tiek izmantotas web saskarnes. Piemēram, sekretariāta izstrādātā integrētā valsts informācijas sistēma, kas ir arī tehniskā platforma valsts un pašvaldību epakalpojumu sniegšanai, nodrošina informācijas sistēmu sadarbspēju neatkarīgi no tā, kāda tehnoloģiskā platforma (AP vai cita programmatūra) ir izmantota informācijas sistēmu izveidē. Pateicoties šai sekretariāta izstrādātajai integrētajai valsts informācijas sistēmai, dažādu iestāžu informācijas sistēmas var savstarpēji sadarboties un nodrošināt epakalpojumu sniegšanai nepieciešamos datus.
Sekretariāta rīcībā nav informācijas, vai AP programmatūras lietošana ilgtermiņā ir ekonomiski izdevīgāka. Īstermiņā, pēc sekretariāta aprēķiniem, AP programmatūras ieviešanai un lietošanai izmaksas tomēr ir lielākas.
Situācija citās valstīs
Jāņem vērā, ka Latvijas tirgus ir salīdzinoši mazs. Ko var atļauties valstis ar ievērojami lielāku iedzīvotāju skaitu un labāku ekonomisko situāciju, to nevar Latvija. Vairākas valstis ir organizējušas dažādu sistēmu un platformu savietojamības pilotprojektus, šim nolūkam izveidojot speciālus "poligonus", kuros paralēli esošajām informācijas sistēmām darbojas analogas, komplicētas un nereti dārgas sistēmas. Šādiem projektiem nepieciešams nopietns finansējums, turklāt tajos tiek iesaistīti ievērojami tehniskā atbalsta resursi gan no pašām iestādēm, gan programmatūras ražotājiem un attīstītājiem.
No citu valstu praktiskās pieredzes arī ir zināms, ka pāreja uz cita ražotāja programmatūras platformu vienmēr ir saistīta ar ievērojamām izmaksām. Arī ekspluatācijā tehniskais atbalsts šiem rīkiem nebūt nav bez maksas un bieži vien prasa arī lielu cilvēkresursu līdzdalību. Tāpat attiecībā uz bezmaksas programmatūru – pati programmatūra ir bezmaksas, bet, tiklīdz ir vēlme savā rīcībā iegūt lietotājam draudzīgu instalēšanas komplektu, piegādi un apkalpošanu, tas nebūt nav lētākais risinājums.
Lai gan bieži tiek minēts Minhenes piemērs, daudz interesantāks ir piemērs par Spānijas rajona Ekstremaduras skolām. Šis Spānijas rajons ir līdzīgs mūsu tālajiem Latgales nostūriem – liels bezdarbs, naudas maz, zems iedzīvotāju blīvums. Kopš 2001. gada valsts vadīts LinEx projekts nodrošina uz Linux un AP programmatūru bāzētu datoru tīklu – 66 000 datoru reģiona skolās un 14 000 datoru valsts un pašvaldību iestādēs. Pateicoties tam, viņiem skolās uz katriem diviem bērniem ir viens dators. Latvijā šis rādītājs ir apmēram 15 skolēnu uz datoru, bet dažos Latgales rajonos tas pārsniedz 20. Visu šo programmatūras komplektu izstrādā un uztur viena valsts algota komanda, un arī visi datori visā reģionā, kas ir par trešdaļu mazāks nekā Latvija, tiek attālināti administrēti no vienas vietas. Kopā visas izstrādes, uzturēšanas un administrēšanas izmaksas veido ap vienu eiro par datoru gadā. Jo lielākā mērogā tiek veiktas izmaiņas, jo lielāki ir kopējie ietaupījumi.
Nīderlandes valdība ir izstrādājusi rīcības plānu Netherlands Open in Connection ar daudziem specifiskiem soļiem, lai veicinātu atvērto standartu un atvērtā koda programmatūras lietošanu valsts institūcijās. Plāna īstenošanas rezultātā ir paredzēts samazināt valsts institūciju atkarību no fiksētajiem piegādātājiem un samazināt izmaksas, lielam skaitam IKT sistēmu pārejot uz AP, kas ļaus brīvi piekļūt programmas pirmkodam, un tas nozīmē, ka lietotājs to var brīvi rediģēt bez licenču atlīdzības. Nīderlandes Patentu birojs ir pirmā valsts iestāde, kas strādās ar AP. Kā pirmais solis ir patentu biroja jaunās mājaslapas atklāšana šā gada septembrī, kura darbojas uz AP bāzes. Līdz 2009. gada beigām ir paredzēts, ka visa biroja darba vide, to skaitā visu galda datoru sistēmas un atbilstošās atbalsta un vadības sistēmas, darbosies uz AP tehnoloģijām.
AP ir tas risinājums, caur kuru Latvija var kļūt par to iedomāto IT lielvalsti. Dodiet iespējas mūsu pašu bāleliņiem īstenot valstiskus projektus uz AP bāzes – droši vien ilgāk pamocīsies cilvēki, bet ieguvums kompetencē būs dubults. Pēc tam varēsim eksportēt šīs zināšanas. Nedrīkst trulināt tautu, visos gadījumos iesmērējot "produktu no plauktiņa", kas bieži ir kā "ar lielgabalu pa zvirbuļiem" cenas un vajadzības attiecībā.
Iesaki:
Citi lasītāji iesaka
Šeit tiek apkopotas TVNET ziņas, kuras lasītāji visvairāk ir pārpublicējuši portālā draugiem.lv un facebook.com. Autorizējieties facebook un draugiem, lai redzētu, kas interesē Jūsu draugus.
Populārākie raksti
