Autors: Reinis Zitmanis
Mākoņskaitļošana Latvijā - tāla un sveša, jeb jau zināma ikdiena ar IT jaunvārdu "mākonis"? Cik tālu esam Latvijā?
Mākoņa pakalpojumi. Kas notiek Latvijā?
Reinis Zitmanis
+4
Kamēr jau būsim dzirdējuši par mākoņskaitļošanas iespējām, ko piedāvā pasaules lieluzņēmumi, der apvaicāties, ko esam sasnieguši savās mājās. Ar šo uzsākam rakstu sēriju par Latvijas IT uzņēmumu mākoņskaitļošanas sasniegumiem.
Īsais kurss mākoņskaitļošanas pakalpojumos
Iesākumam, atgādināšu, ka pasaulē tiek izdalīti trīs galvenie mākoņa skaitļošanas virzieni - SAAS, jeb “software as a service”, kas piedāvā īrēt programmatūras pakalpojumus, “Infrastructure as a service”, – dažādas infrastruktūras noma - procesoru skaits, diska vietas, jaudas un tamlīdzīgi. Šeit jāpiebilst, ka teju 80% no mākoņa pakalpojumiem ir tieši IAAS veida un ievērojams daudzums piegādātāju ir arī pie mums. Kā trešais, jāpiemin “Platform as a service” – dažādu gatavu platformu īre. Kā tipiskākos piemērus, kas tiek patērēti arī Latvijā, var minēt Sharepoint, Exchange, Communigate, Dynamics, Open CRM.
SAAS gadījumā mūsmājās nomai tiek piedāvāts jau vesels uz platformas balstīts komplekss, piemēram, grāmatvedības pakalpojumi, Tildes Jumis, FMS Horizon, Tās ir dokumentu aprites sistēmas, kā piemēram Doclogix vai LiveLink. SAAS gadījumā pakalpojumu sniedzēja uzņēmums uz platformas bāzes jau ir izveidojis produktu ar pievienoto vērtību - funkcionalitāti, dažādas atskaites vai piemēram noliktavas uzskaites sistēmas, dažādu pašapkalpošanās veikalu īri.
SAAS tuvākā nākotne, ko programmu ražotāji piedāvās, ir plašs klāsts ar IT un infrastruktūras risinājumiem, kas savā starpā ir jau integrēti - faktiski pilns virtuāla biroja risinājums. Mazajiem uzņēmējiem, savukārt, pieejams, piemēram, ZoHo, kamēr lielāki uzņēmumi jau vēlas papildus iespējas - zvanu centru, problēmpieteikumu apstrādes vai sekretāres lomu izpildi, kas tiek asociēta ar konkrētiem tehniskiem risinājumiem. Šādus risinājumus piedāvā gan Microsoft, gan arī Oracle, kas pēc Siebel iegādes spēj piedāvāt ļoti plašu pakalpojumu klāstu.
Iespējas Latvijā
Bez SAAS, pats ražotājs piegādā risinājumu vai arī piesaista partnerus, kas ir tas brīdis, kas mums ir jānotver Latvijā. Latvijas uzņēmumi var izstrādāt dažādu funkcionalitāti lielo ražotāju piedāvātajām mākoņu platformām, integrējot savus risinājumus standartizētā veidā, lai tos varētu patērēt jau visā pasaulē. Līdzīgi kā mazie spēlīšu ražotāji ir izstrādājuši tūkstošiem dažādu spēlīšu un rīku Apple AppStore noteiktā standartā, Latvijas IT uzņēmumi var izstrādāt funkcionalitāti pasaules ražotāju mākoņiem - Microsoft, Google, Amazon, IBM.
Latvijā mākoņu ražotāji meklē sadarbības partnerus - izstrādātājus, lai varētu piedāvāt pakalpojumus noteiktam reģionam un konkrētai nozarei, piemēram, personāla kompetencēm, noliktavu pārvaldībai, grāmatvedības risinājumus, CRM jeb klientu vadības risinājumus. Jāņem vērā, ka šī funkcionalitāte ir atbilstošajam reģionam arī jāiztulko un jāpiedāvā atbilstoši vietējai likumdošanai. Latvijas uzņēmumi var būt partneri šiem lielajiem ražotājiem ar vietējo infrastruktūru un kompetencēm.
Mūsu pašu Lattelecom piedāvā Infrastruktūras un platformas īres risinājumus jau šodien, tāpat ir izstrādāts programmatūras aplikāciju īres risinājums vietējiem uzņēmumiem. Ar Citrix spraudņa iespējām ar jebkura datora pārlūkprogrammu varu atvērt sarakstu ar visām tām lietojumprogrammām, kas tiek īrētas un reālā laikā lietotas uz sava ekrāna - sākot ar pilnvērtīgu Microsoft Office risinājumu, tālruņa centrāli,varu saņemt un veikt zvanus, faksus, veikt grāmatvedību un daudz ko citu. Programmas reāli tiek izpildītas serveros, nodrošinot gan nepieciešamo procesoru jaudu, atmiņu, datu uzglabāšanas vietu un kas ir ne mazāk būtiski - ātrgaitas savienojumu ar citiem serveriem, datiem un tālruņu līnijām te un ārzemēs, kamēr datu savienojums līdz konkrētam datoram var būt ar minimālām prasībām.
Intervijā Lattelecom datu centru pakalpojumu dienesta direktors Edgars Peičs stāsta, ka, Lattelecom izstrādātais risinājums, atšķirībā no jau ierasta Virtual Desktop, sniedz interakcijas iespējas ar savu datoru un mēs varam gan failus saglabāt savā datorā, gan arī sarunāties ar virtuāla tālruņa palīdzību no sava datora, iezīmējot arī pakalpojuma attīstības vīziju:
“Jau tuvākajā laikā Lattelecom piedāvās vienā vietā - virtuālā vidē piekļūt, vadīt un lietot klienta izvēlētos pakalpojumus, apmaksāt rēķinus, skatīties interneta televīziju, izmantot virtuālo biroju, tālruni, faksu un biroja programmatūru. Papildus jāpiemin iespēja sinhronizēt un droši turēt visu savu datu rezerves kopiju mākonī. Sākotnējais datu apjoms varētu būt liels, taču vēlāk jau tiks sinhronizētas tikai izmaiņas, kas neprasa lielu interneta ātrumu.”
Ar skatu nākotnē
Nākotnes datoros nebūs cietie diski, vien zibatmiņa, tāpēc kā nākotnes tehnoloģiju risinājumu, kas veiksmīgi tiek izstrādāts tepat Latvijā, var pieminēt arī datora sinhronizāciju ar mākoni, kas garantēs to, ka, piemēram, pazaudējot savu datoru, jums ir iespēja nekavējoties turpināt darbu uz jebkura cita datora. Turklāt, kamēr nebūsiet vēl iegādājušies jaunu, varēsiet strādāt caur internetu ar savu virtuālo datoru, atrodot peles kursoru precīzi tajā vietā, kur tas palika, kad jūsu datoram, piemēram, uzlija kafija.
Savukārt Latvijas jaunveidojamajiem portāliem un apmeklētiem interneta projektiem, kuri sākotnēji vēl nevar īsti paredzēt izaugsmes tempus un līdz ar to nepieciešamo tehnisko resursu apjomu, jau šodien ir iespējams īrēt konkrētu jaudu, atmiņu un diska vietu, maksājot vien par izmantoto apjomu un pasūtot klāt pēc nepieciešamības. Šādi ir attīstījies, piemēram, Latvijā populārais resurss otrapuse.lv, augot proporcionāli apmeklējumam un lietotājiem piedāvātajai funkcionalitātei.
Ar šādas infrastruktūras un virtuālo biroju pakalpojuma izveidi ir iespējams veidot virtuālas darba vides un izkliedēt apkalpojošo personālu ārpus biroja, piemēram mājās, kā rezultātā klientu apkalpošanas zvanus var pieņemt arī neatrodoties zvanu centrā. Infrastruktūra ir vienā mirklī palielināma, lai nepieciešamības gadījumā apkalpotu arī citu uzņēmumu ienākošos zvanus, gadījumos, ja viņu pašu resursi ir izsmelti. Mēs jau būtu apraduši ar faktu, ka zvanot uz lielo pasaules IT uzņēmumu klientu apkalpošanas līnijām, zvans tiek savienots ar Indiju vai citu zemi, taču šāda pašmāju mākoņu infrastruktūra veidos iespējas tieši Latvijas uzņēmumiem to komunikācijā ar klientiem.
